# -*- mode: mandoku-view; -*-
#+TITLE: 泠然齋詩集
#+DATE: 2015-08-25 00:05:01.826234
#+PROPERTY: ID KR4d0338
#+PROPERTY: BASEEDITION WYG    
#+PROPERTY: JUAN 卷七
<pb:KR4d0338_WYG_007-1a>¶
欽定四庫全書¶
　泠然齋詩集巻七　　　　　宋　蘇泂　撰¶
　　七言絶句¶
　　　報寧寺¶
相業平時既講明得君當國有難能周公禮樂寥寥意¶
餘子随時未可憎¶
為愛先生所賦詩半生𠫭學老猶迷如今數巻鍾山草¶
歩歩相隨處處擕¶
<pb:KR4d0338_WYG_007-1b>¶
　　　玉斗¶
玉斗撞來事已殊豈知天命有乗除秦人自愛三章法¶
枉却先生膽氣麤¶
　　　劉郎詩¶
白髮劉郎意自悲桃山還是欲花時一生漂轉成何事¶
留得𤣥都數首詩¶
　　　提舉劉學士以某論守江之䇿未行作詩見遺¶
　　　謹次¶
<pb:KR4d0338_WYG_007-2a>¶
福胎當日起燕然始信興亡不屬天謀國自知無祕計¶
何時歸把牧羊鞭¶
自是羣公氣未平黠羌何慮不休兵欲成江左收賢俊¶
嘆息無人致二生(顧榮/賀循)¶
　　　龍瑞宫¶
花竹青虚卉木蒼行穿溪水過山房黄冠相對如泥醉¶
此是人間不老方¶
嶂宻峰圓不似山桃花流水做春閑神仙只在人間世¶
<pb:KR4d0338_WYG_007-2b>¶
妄意虚無縹緲間¶
未必時人識面頻偶然蹤跡似逃秦重來洞府青春晩¶
一樹桃花犬吠人¶
　　　石鏡¶
鑿石何年種月輪清光終夜照香魂凄凉不比班姬扇¶
猶是君王送死恩¶
　　　忠州酆都觀乃平都洞天也題一首¶
宫殿隋梁所造成殿門仍有晉丹青白頭道士無人見¶
<pb:KR4d0338_WYG_007-3a>¶
客至惟呼鹿出迎¶
　　　十二峰¶
畫圖曾識巫山面今日親臨十二峰萬里平生無此夢¶
却疑身在畫圖中¶
　　　灔澦堆¶
灔澦堆頭一葉舟半年人共水東流平生快意纔如此¶
不數東南數十州¶
　　　八陣圖¶
<pb:KR4d0338_WYG_007-3b>¶
儼然雲轉與風回故國人看但石堆猶有鬼神供職守¶
不移行列待將來¶
　　　巫山峽¶
山木無端又一秋夕陽和影上扁舟舊時十二峰前路¶
惟是猿聲共客愁¶
　　　大仙廟¶
為雲為雨話頭長十二峰前事𣺌茫盡道翠睂愁未展¶
不應猶憶楚襄王¶
<pb:KR4d0338_WYG_007-4a>¶
風木哀鳴想佩環飛鸞何在古祠間無端牢落悲秋客¶
剛把人間比夢間¶
　　　琹臺¶
朱絃牢落更誰聞青草臺髙鶴唳雲尚有茂陵多病後¶
眼前相對卓文君¶
　　　孔明廟¶
未了功名便闔棺荒祠零落漢衣冠知心惟有庭前栢¶
能與先生共嵗寒¶
<pb:KR4d0338_WYG_007-4b>¶
　　　濯錦江¶
機絲波影借光華巴女臨流住㡬家爭向芳菲偷錦樣¶
織成平白濺江花¶
　　　浣花溪¶
抱郭清溪一帶流浣花溪水水西頭重來杜老誰相識¶
沙上鳬雛水上鷗¶
　　　武昌¶
南樓絲管日紛紛一帶春江浸碧雲遺老相逢問年幾¶
<pb:KR4d0338_WYG_007-5a>¶
白頭閒話岳將軍¶
　　　行宫¶
先帝乘龍厭九州行宫花栁不勝愁傷心更有秦淮水¶
故繞宫墻日夜流¶
　　　春歸¶
十日晴明九日非人家庭院緑成幃春風怕見匆忙去¶
莫放楊花一㸃飛¶
　　　歸自都城¶
<pb:KR4d0338_WYG_007-5b>¶
竹樹齊平緑似城朱櫻初熟粲繁星今年趂得春歸伴¶
買飯蕭然舊驛亭¶
　　　夏行郊外¶
吹紅換得緑團枝蝴蝶飛來又却疑藤架野花無著莫¶
是人行處有香隨¶
　　　有感¶
滯不求通任布衣山隂道上玩春暉每逢到處花開謝¶
轉覺人生萬事非¶
<pb:KR4d0338_WYG_007-6a>¶
　　　小憩西興¶
吳越相望一葦通仙凡不隔半㠶風元暉有句無人識¶
盡在西興落照中¶
　　　之上虞道中作¶
東關白塔何由見異日曾驚堠子頻千頃波濤風雨裏¶
夜深孤載一愁人¶
　　　上餘姚¶
憶侍大人江北去却從伯父野堂回爭知二老輕凋謝¶
<pb:KR4d0338_WYG_007-6b>¶
嵗晩扁舟一箇來¶
　　　過餘姚¶
柔櫓輕飛過别灘老夫吹帽受風寒江流屈曲如蛇轉¶
贏得青林四面㸔¶
　　　復過二首¶
逺水連山碧四圍烟波時有鷺鷥飛餘姚江上中秋月¶
自買扁舟一箇歸¶
西風奕奕細吟商客枕凄然一夜凉吟盡蘋花渾可事¶
<pb:KR4d0338_WYG_007-7a>¶
少留荷葉盖鴛鴦¶
　　　曹娥¶
遊子心情嵗暮時畵船來往㡬歡悲夫人祠下寒潮水¶
自展醪牲讀蔡碑¶
　　　與曾亨仲曹六二兄買小舟遊西湖¶
貪忙安得似偷閑日日紅塵倦往還買得小舟真似葉¶
敗荷叢底㸔孤山¶
　　　西湖早秋¶
<pb:KR4d0338_WYG_007-7b>¶
明知有熱不多時可喜秋清又可悲四十九年蘧伯玉¶
西湖一陣桂風吹¶
　　　重到湖上¶
湖上秋風即便濃傾都人出賞芙蓉我來自愛青青草¶
白鷺飛回興略同¶
　　　往回臨安口號八首¶
髙麗寺裏訪詩僧嬾上湖船獨自行行到寺前人迹少¶
不知傍有白雲迎(彞/父)¶
<pb:KR4d0338_WYG_007-8a>¶
老銛相見一欣然説似艱虞是去年從此新詩更超詣¶
時人欲殺豈無天(朴/翁)¶
道傍舉首揖髯陳領得秋塘句法新歸飯客樓隨取别¶
隔橋相見兩詩人(敬/文)¶
江湖漂蕩舊劉郎不飯經旬病在床起見舊交仍慷慨¶
絶憐鬢底有新霜(改/之)¶
戒子橋南白塔西青桐新長盖樓枝輕風忽向樓前過¶
不似長安店裏時¶
<pb:KR4d0338_WYG_007-8b>¶
清曉無車一僕隨南山行遍北山來日長搭得回船去¶
薄暮湧金門尚開¶
天竺前頭靈隠東山川竒崛自元工舊時可是不曾㸔¶
今度重來㸔不同¶
吟詩一日便東歸吟到樓頭日色西今度重來有吟興¶
湖邊寺寺與留題¶
　　　歸自臨安¶
一鐵君王鑄已成忽然淮上羽書驚歸來依舊當時我¶
<pb:KR4d0338_WYG_007-9a>¶
添得髭鬚白數莖¶
　　　錢塘渡¶
百年鬢髮春風晩十二闌干落照微多事錢塘江上水¶
送人離别送人歸¶
　　　鏡湖懐古¶
鏡湖湖水滑如油狂客歸來上釣舟惆悵無因見李白¶
西風吹老芰荷洲¶
　　　題千秋觀¶
<pb:KR4d0338_WYG_007-9b>¶
不見風流賀季真酒船回棹莫逡廵如今湖上千秋觀¶
逢著黄冠亦可人¶
　　　九日寳林塔中作¶
甕頭無酒菊花青千丈蒼崕孰與登從此重陽課茶事¶
不携兒女只携僧¶
　　　九日¶
茒簷小屋對青山只有淵明一味閑手把黄花翫尊酒¶
宛然風味義熈間¶
<pb:KR4d0338_WYG_007-10a>¶
　　　重陽二首¶
為客時多不解愁亦逢佳節强登樓酒闌自摘茱茰望¶
何處青山是越州¶
九日登臨兩鬢華鷗邊秋色帶風沙絶憐當日陶彭澤¶
依舊無錢對菊花¶
　　　題極覽亭¶
每向湖中望髙處却來髙處望湖中雲興霞蔚九天上¶
水繞山圍一萬重¶
<pb:KR4d0338_WYG_007-10b>¶
　　　題三髙亭¶
千頃飛花特地寒又隨漁艇泊蒼灣三髙問訊來何巧¶
趂得氷湖㸔雪山¶
　　　小亭詩¶
小亭西角杏花明寂寞聞鶯但一聲九十日春今五十¶
自挼紅蘂遶階行¶
　　　題興旅亭¶
舟行竟日雨冥冥晩飯凄凉送客亭雲羃亂山㸔不見¶
<pb:KR4d0338_WYG_007-11a>¶
隔江惟有一堆青¶
　　　舟中¶
夜色隨人上小舟舟中欹枕夢悠悠橈歌聽得偏幽怨¶
不覺天明到越州¶
小睡醒來欲二更村深那聽鼓鐘聲舟中反覆無窮事¶
只道寒天不㑹明¶
　　　金陵池上¶
府園秋後一池荷緑葢縱横百柄多折盡再生錢樣葉¶
<pb:KR4d0338_WYG_007-11b>¶
却疑天氣復清和¶
　　　西百官宅池上詩¶
一架荼䕷覆水開游魚架底自徘徊如何知道人來㸔¶
故觸流花去不囬¶
　　　建鄴即事¶
凄凄風雨病情懐凖擬東歸事不諧買得扁舟如箬葉¶
又隨明月過秦淮¶
　　　湖樓¶
<pb:KR4d0338_WYG_007-12a>¶
奔走何時得小閑㡬年心事入蒼灣小樓正在湖深處¶
輸與吾徒日夜㸔¶
　　　江次¶
舟閣山横水見沙黄塵為客鬢初華江春寂寂歸無計¶
一樹臨風落杏花¶
　　　夜汎¶
澄波湛湛接新秋月子波心印一鈎荷葉亂花㸔不見¶
夜深時有小龍遊¶
<pb:KR4d0338_WYG_007-12b>¶
　　　周家歩¶
兒時下上老翁家常記維舟岸有沙今日沙移吾亦壯¶
此翁居處只桑麻¶
　　　姑蘇臺¶
草滿汙莱雪滿峰吴王臺殿落青紅姑蘇門外連宵泊¶
愁聽寒山半夜鐘¶
　　　虎丘劒池¶
劒石光寒響轆轤軒窻髙下盡平蕪山中幸自清如水¶
<pb:KR4d0338_WYG_007-13a>¶
好換緇流着士夫¶
　　　葛仙釣石¶
天上丹成鶴上飛溪邊留得釣漁磯千年二謝風流盡¶
誰復行吟送落暉¶
　　　南塔詩¶
松樹何知過百年樹根流水亦清漣莫嫌寂寞無人到¶
多有人來正不然¶
　　　月林即事¶
<pb:KR4d0338_WYG_007-13b>¶
竹穿遥徑雨穿廊繚繞東西百歩長是處有橋通水入¶
四時無日不花香¶
　　　足趙丈句¶
跨湖樓好客閑行身逺紅塵歩亦輕月在波心流不去¶
蒹葭影裏一舟横¶
水光山色鬬分明何許清泠畫不成月在波心流不去¶
蒹葭影裏一舟横¶
　　　出建康府治¶
<pb:KR4d0338_WYG_007-14a>¶
半月書齋淹病身又隨流水下西津重來此地無相識¶
只有鍾山是故人¶
　　　所思¶
香爐峰頂行人絶曾借匡廬帶雪㸔今日東州逢六月¶
恍然回首一清寒¶
　　　登樓¶
越客西來隠姓名扁舟浩蕩逐江行岳陽樓上三更後¶
自倚欄干㸔月明¶
<pb:KR4d0338_WYG_007-14b>¶
　　　登樓¶
秋林薄薄半棲鴉城脚荷花一帶斜碧色暮雲三萬里¶
不知魚網是誰家¶
　　　頼婆橋詩¶
頼婆橋下粼粼水㡬見居人説廢興自笑年來車馬迹¶
得如橋畔白頭僧¶
　　　又南明示衆¶
寂寂松門竟日閑更無金鎻與元關時人欲識南明路¶
<pb:KR4d0338_WYG_007-15a>¶
過得溪來便上山¶
　　　即事¶
道宫釋寺多名勝出郭經年得㡬回當此秋清身健日¶
可人還共子髙來¶
　　　次韻芻父上已日同遊朱園四首¶
朱園好在竹平安地主相擕到不難記取今年修禊日¶
三人於此向風湍¶
野水青山非昔祠奠觴那復計醇醨抛梁有詠誰其續¶
<pb:KR4d0338_WYG_007-15b>¶
除却靈均世不知¶
飲散墦間祭肉殘林深終日閉幽蘭重來野客朱邢我¶
坐久摩挲馬柱㸔¶
栁長沙白草離離萬物東南漸絜齊自折桃花翫春水¶
人生修短總成泥¶
　　　頃在金陵郡齋與黃觀復夜坐漏箭下一二十¶
　　　刻率未寢對語既盡明燭漸昏相與坐睡而後¶
　　　已歸同郡居乃經時不見追憶當時曾有四句¶
<pb:KR4d0338_WYG_007-16a>¶
　　　云¶
映雪工夫久已無引錐自刺一何愚青燈一盞書狼籍¶
畫作金陵瞌睡圖¶
　　　更賦一首¶
紙閣新糊擁亂書青燈依舊照詩癯隔城經月踈相見¶
却憶金陵瞌睡圖¶
　　　感時¶
欲尋春物了無慿留得黄鸝一兩聲昨夜荷風清溽暑¶
<pb:KR4d0338_WYG_007-16b>¶
岸頭還有小蟲鳴¶
　　　恨春¶
芍藥荼䕷一萬枝花開動是隔年期欲留春色都無計¶
睡過紅雲白雪時¶
　　　梅雨¶
江南四月苦風波細雨天寒柰若何梅子之黄如彈子¶
菘窠其白柰花窠¶
籬根日日繫扁舟衣桁纔乾水又流老子病餘凡事懶¶
<pb:KR4d0338_WYG_007-17a>¶
但薰沉炷瀹茶甌¶
雙飛蛺蝶情何厚百囀倉庚韻可聽肯為螳蜋㸔黄鶴¶
忍從燕子乞蜻蜓¶
　　　雨中水閣閑眺¶
兩山正作脩眉緑一水猶如疋練横竟日書忩覽今古¶
㡬年人世少豪英¶
朝㸔雨脚似懸繩暮見寛波沒釣汀鴨鴨歸來人寂寂¶
鴉鴉飛去草青青¶
<pb:KR4d0338_WYG_007-17b>¶
　　　謝耕道一犂春雨圖¶
好事圖形復賦詩豈知真箇把鉏犂野人開巻微微笑¶
最憶輕簑帶濕歸¶
　　　花檻¶
石榴忩下亂紅堆借宅今年適此來知是主人知是客¶
亦逢時節自花開¶
　　　釣魚¶
是非不上釣魚舟從此閑身得自由一色藕花三十丈¶
<pb:KR4d0338_WYG_007-18a>¶
明年歸住鑑湖頭¶
　　　野航¶
山青水緑思悠悠幾處灘頭復渡頭任是無人競來徃¶
不妨終日自横舟¶
　　　漁父¶
漁翁年㡬雪垂肩釣罷歸來月一船明日酒醒尋伴侣¶
賣魚依舊禹祠前¶
　　　出遊¶
<pb:KR4d0338_WYG_007-18b>¶
芳草盈盈水漲陂淺篙驚動碧琉璃心情自逐逰絲起¶
愛入春風夏禹祠¶
　　　泊祠下詩¶
潮小淹留孝子祠雪花須要老夫詩鐘聲篷底不知處¶
却似姑蘇夜泊時¶
　　　江頭曲¶
青山何似越山青年少經行得老生欲結茅庵江上住¶
却嫌山水太分眀¶
<pb:KR4d0338_WYG_007-19a>¶
　　　秋夜¶
一𣲖銀河似練横淺深波浪浸天青夜闌忽有風吹動¶
摇漾南箕北斗星¶
一㸃流螢自入扉清風都向草頭吹眠稀又被啼螀妬¶
㸔見新凉上小時¶
　　　秋聲¶
枕邊無寐骨毛輕露欲為霜月正明一葉梧桐如喚客¶
起來掻首聽秋聲¶
<pb:KR4d0338_WYG_007-19b>¶
　　　秋感¶
油忩漠漠雨垂垂秋盡江南草木知促織到頭無一語¶
不知能有㡬多絲¶
　　　七夕¶
七夕相尋舊宅來雞頭月下脊令盃飲殘誰問天邊事¶
獨自婆娑弄影回¶
　　　不寐¶
風露凄清入敝裘月明偏照五更頭無衣畢竟干誰事¶
<pb:KR4d0338_WYG_007-20a>¶
徹夜寒螀呌不休¶
　　　晨起¶
曉雞將夢出華胥起㸔新霜積槁梧遲頃日髙霜作水¶
可憐黄葉半邊無¶
欹枕邯鄲夢忽殘黄紬被穏日三竿起來門外霜如雪¶
始信人間有夜寒¶
　　　遊天意寺¶
午後鐘鳴鸛鶴飛日髙嵐氣濕人衣回頭但見青松樹¶
<pb:KR4d0338_WYG_007-20b>¶
不信城中有是非¶
　　　泊頭陀寺¶
世上身名孰是非維舟日日釣魚磯長江天闊不知處¶
夏口青山人夜歸¶
　　　松桂堂¶
伯夷能使鄙夫寛此老傳家不在官魂夢猶能教兒息¶
九原風節更髙寒¶
　　　遣心四首¶
<pb:KR4d0338_WYG_007-21a>¶
秋𤾉如火灼肌膚世念功名一㸃無晩洞龍歸帶飛雨¶
卧㸔簷溜落堦除¶
眼㸔飛蝗亂似蚊傷禾害稼不堪聞人言所在如飛雨¶
恐是淮南懶戰軍¶
西風颯颯動蒿莱江上蘆花似雪開甚喜茒齋清睡熟¶
却憂邊面有塵來¶
租田已旱仍遭水飽飯明年嵗月長未見桂花先一笑¶
滿山金粟擬為糧¶
<pb:KR4d0338_WYG_007-21b>¶
　　　夜句三首¶
兒女咿嚶斑竹床蜩螗六月沸如湯登樓誰問牛郎事¶
只㸔銀河意已凉¶
一𣲖天邊淡淡横雖然無浪有風生人間各自昏沉睡¶
㸔到三更剗地清¶
四更過盡五更來㸔見参旗巻復開澄澈定非人世酒¶
就渠斗柄酌三杯¶
　　　雨夜¶
<pb:KR4d0338_WYG_007-22a>¶
不待船來雨又風雨聲元要打船篷不干篷底纎毫事¶
一夜佳眠自落空¶
　　　飛蓋堂即事¶
秋清未脫暑衣裳稍上城樓過苑堂北面芰荷南面桂¶
水香吹亂月中香¶
　　　西興渡口雪¶
岸側枯楊卧玉龍缷殘鱗甲趂天風明年更作垂垂緑¶
㑹率鶯花入漢宫¶
<pb:KR4d0338_WYG_007-22b>¶
　　　望秦山殘雪¶
山脚斕斑日到遲清連秦樹夜猿悲因思上古英雄帝¶
不見蒼蒼白白時¶
　　　效張文潜雪體¶
布衾如鐵衣生角學道終宵免醉昏兒女呻吟惟有睡¶
老人獨自起開門¶
樓髙誰上最髙層獨客思家見祇憎半夜樵歸逢説虎¶
隔溪罾罷約留燈¶
<pb:KR4d0338_WYG_007-23a>¶
　　　望前山雪寄葉山人¶
烟雲出沒微微白知道前山雪也來應在山中望城郭¶
爛銀宫闕是蓬萊¶
　　　簷雪¶
簷雪無風久未消貧家昨夜有瓊瑶明朝却與隣人笑¶
只作清齋水一瓢¶
　　　花月二首¶
月邊那復有炎光望月踈花意已凉呉質不須仍倚樹¶
<pb:KR4d0338_WYG_007-23b>¶
老來無柰許多香¶
金英玉樹鬬玲瓏九十秋光聚此中人世等閑諸熱惱¶
一時消殺付虚空¶
　　　髙兄示夫婦觀月詩和韻¶
德耀梁鴻兩不凡閨中桂影醉同㸔却憐當夜鄜州月¶
空咏清輝玉臂寒¶
